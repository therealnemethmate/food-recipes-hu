# Hosszú élet ragu

- 1 bögre száraz feketebab (vagy egy 240 grammos konzerv lecsepegtetve)
- 1/2 bögre extra szűz olívaolaj, részletekben
- 1 nagy lilahagyma, finomra vágva
- 4 gerezd fokhagyma, finomra vágva
- 1 édeskömény gumója apróra vágva
- 1 nagy, kemény érett paradicsom finomra vágva
- 2 teáskanál paradicsompaszta (ezt én egy még egy paradicsommal helyettesítem, mivel túl leves lesz a ragu)
- 2 babérlevél
- 1 csokor kapor, apróra vágva
- só

Száraz bab esetén: felrakjuk főni, felforraljuk, levesszük a tűzről és lefedve várunk vele 1 órát, majd leöntjük róla a vizet.
Konzerv esetén: lecsepegtetjük.

Nagy lábasban közepesen melegre hevítjük az olaj felét és időnként kevergetve átsütjük a hagymát, fokhagymát, édesköményt, amíg puha nem lesz (kb. 12 perc).

Beletesszük a babot és jól elkeverjük, hogy az olaj bevonatot képezzen rajta. Hozzáadjuk a paradicsomot (adott esetben a pasztát is) és kb. 2 cm-rel több vizet, mint ami ellepi a babot. Beletesszük a babérleveleket is.

Felforraljuk, majd alacsonyabb hőfokon félkészre főzzük a babot. Szárazbabnál 1 óra is lehet, konzerv esetén ez 10 perc.

Hozzáadjuk a kaprot, sózzuk. Még kb. 20 percig főzzük, majd levesszük a babérleveleket, a maradék olívaolajjal összeöntjük és kész.
